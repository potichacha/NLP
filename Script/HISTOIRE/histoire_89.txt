Matthiæ Leij, Aruillarij vbij Germani, liber De triumphata barbarie


Matthiae Leij, Aruillarij vbij GERMANI, LIBER DE TRIVMPHATA BARBARIE.
IOH. MAVRITIVS.
 [illustration] 
Anno Domini. 1621.
Ad criticum Lectorem.TV, qui haec Astraeae trutinanda bilancibus, aut qui
Censoris genij more legenda petis,
Qualia, non quot sint, iusti memor accipe iudex:
Si bona, multa satis; si mala, multa minis.
Matthiae Leij, Aruillarij vbij Germani. LIBER DE TRIVMPHATA BARBARIE.BElla cano, quae caede vacant, quae pace triumphant,
Quae populos ditant, quae fera monstra domant.
Bella cano, quoe sunt Phoebi{que} nouem{que} sororum,
Contra Barbariem non leue Martis opus.
Vos mea Pegasio perfundite labra liquore,
Vos, quibus alati fons habitatur equi.
Vt vestra dignum moduler virtute triumphum,
Vt vestro dignum Marte poëma canam.
Est fera, quae humanam non exprimit indole vitam,
Nec mores, qui sunt pectoris ingenui.
Nomine Barbaries, tutela tyrannidis, orae
Incola Tartareae, filia desidiae.
Crispatis hirsuta pilis, hirsuta capillis,
Aspectu{que} ferox, & truce voce minax.
Omnibus horribiles qua corporis induit artus,
Turpia monstrosae pondera molis obit.
Olli nec ratio, nec mens, nec sensus in vsu,
Vlla nec est artis mica, nec vlla salis.
Deni{que} tota furens rabie canis instar, & vrsae
Omnia Virtutum nomina persequitur.
Huic Phoebus, diuae{que} omnes, quas nomino Musas,
Ardua Parnasso bella creante mouent.
Classicum Apollo canit certaminis author, & ortas
A Ioue germanas aptat in arma deas.
Iusta, Citheriades, nobis sunt bella, sorores,
Inquit, in immanem suscipienda feram.
Haec est Barbaries vel tigride saeuior, haec est
Bellua, cui Lybiae non habet ora parem.
Haec est, quae est Stygias patriam sortita paludes,
Et quos Eumenides nostis habere lares.
Haec est desidiae soboles, cacodaemonis hospes,
Stultitiae pariter nequitiae{que} parens.
Haec in mortales odijs grassatur, & iris,
In{que} immortales impietate deos.
Hactenus haec alibi nostros vitiauit honores,
Quas{que} in thesauris artis habemus opes.
Iam volet his nostris quod asylon habemus in aris
Tollere, & à nostris nos remouere sacris.
Templa profanabit, templa haec Parnassia, si non
Quod facit huc veniens impediamus iter.
Ast ego non patiar tam horrendi Barbara monstri
Nomina in hac nostra nos violare domo.
Vos mecum certate deae, pugnate Camoenae;
Tam bona communi causa iuuetur ope.
Dux ego vester agam, vt mea tela sciatis habere
Robora in illius perniciosa caput.
Est mihi multarum diuina potentia rerum,
Quae vario varium nomine munus obit.
Quae plus quàm humano Sapientia pollet honore,
Est sub tutelae salua salute meae.
Ars, quae laetitiae comes est, & amica iuuentae,
Musica honore sui me scit ouare dei.
Apto subinde suis arcum tendendo sagittis.
Venatrix me vult sponte Diana sequi.
Primus & inuenti sum carminis author, & author
Inuenior medicae primus in arte rei.
Cuncta meis totum radijs illustro per orbem:
Totus ab hoc vitam lumine mundus habet.
Artes arte regens, & Martem Marte gubernans,
Me sine Martis in